---
title: "Muista varmistuksen varmistus"
radiant_id: 30
radiant_slug: muista-varmistuksen-varmistus
breadcrumb: "Muista varmistuksen varmistus"
created_at: 2009-08-16T11:13:29.000Z
updated_at: 2009-08-16T11:14:27.000Z
published_at: 2009-08-16T14:13:29.000Z
tags: []
comments:
---
<p>Toukokuun lopussa sähköpostikoneeni (itse ylläpitämäni <a href="http://www.netdirekt.de/">Netdirektillä</a> hostattu) otti ja katosi Internetistä.  Sellaista aina välillä sattuu.  Maailma ei ole täydellinen.  Tällä kertaa tilanne ei kuitenkaan palautunut normaaliksi omia aikojaan.  Episodi opetti minulle asioita varmuuskopioinnista.</p>
<p>Kun verkko näytti pelaavan ja pimento kesti ja kesti, kävin palveluntarjoajan ohjauspaneelista boottaamassa koneen.  Ei auttanut.  Seuraavaksi boottasin koneen asennustilaan (kone käynnistyy vähän niinkuin sen käynnistäisi tavanomaisen Linux-jakelun asennuslevyltä).  Kun yritin päästä käsiksi kiintolevyyn, räpsähti lokeihin ikävän näköisiä viestejä lukuvirheistä yritettäessä lukea osiotaulua.  </p>
<p>En saanut koneen kiintolevyltä dd_rescuellakaan mitään irti, joten pyysin hostaajaa vaihtamaan koneeseen ehjän levyn ja aloin kaivelemaan esiin automaattisesti ajettuja varmuuskopiota.  Hiki kihosi pintaan kun huomasin, että edellinen varmuuskopio oli syyskuun toiselta päivältä vuodelta 2008.  Varmuuskopiointiautomaatti oli toiminut kauniisti siihen saakka.</p>
<p>Lyhyen painokelvottoman vaiheen jälkeen päätin pyytää <a href="http://www.datarecovery.eu/">Datarecoveryn</a> kuriiria noutamaan levyn Netdirektiltä ja viemään analysoitavaksi.  Loppu hyvin, kaikki hyvin.  Levyn laakerivika ei ollut johtanut tietojen lopulliseen katoamiseen bittien taivaaseen.  Pelastusalan ammattilaiset Datarecoveryllä kaivoivat kaiken talteen ja kaikki koneella olleet palvelut ovat jälleen pystyssä.</p>
<p>Nyt varmuuskopiointiautomaattini (<a href="http://backup2l.sourceforge.net/">backup2l</a>) lähettää sähköpostitiedotteen varmuuskopioinnin onnistumisesta ja varmistusmedian täyttöasteesta <strong>joka päivä</strong>, eikä vain virhetilanteessa.  Virhetilanteita kun on myös sellaisia, ettei sähköpostin lähetys onnistu tai ohjelma itse ei havaitse tai ei saa edes mahdollisuutta havaita virhettä.</p>