---
title: Ohjelmistoille riittää tekijänoikeus
radiant_id: 18
radiant_slug: ohjelmistoille-riittaa-tekijanoikeus
breadcrumb: Ohjelmistoille riittää tekijänoikeus
created_at: 2008-09-30 02:17:56
updated_at: 2009-08-16 14:43:05
published_at: 2004-03-18 19:27:00ohjelmistopatentit,electronic frontier
comments:
---
<p>Mielestäni innovatiivisuuden kannustaminen ohjelmistoalalla tulee
nykyisiä kannustinkäytäntöjä käytettäessä hoitaa tekijänoikeuksien ja
vain tekijänoikeuksien puitteissa.</p>

<p>Tekniikan aloilla matka ideasta toteuttamiskelpoiseen ideaan on
pitkä ja kivikkoinen.  Keksijä joutuu älynväläyksensä jälkeen tekemään
(Thomas Alva Edisonia lainatakseni) vielä ne 99% raakaa työtä, jotta
ideasta tulee toteuttamiskelpoinen idea.  Lääketiede on tästä
kouluesimerkki.  Matka vaikutusmekanismista ensin lääkeaineen
löytämiseen ja sitten vihdoin viimein toteutuskelpoiseen ideaan, eli
toimivaan lääkkeen koostumukseen on tähtitieteellisen kallis taittaa.
Itse tuotteet, eli ne pillerit, valmistetaan jokainen erikseen.  Tämä
valmistusprosessi on idean &quot;toteuttamiskelpoistamiseen&quot;
verrattuna naurettavan yksinkertainen operaatio.  Tästä syystä
tekniikan aloilla on luontevaa lainsäädännön avulla antaa rajoitettu
suoja, ei helpoille asioille, vaan tehdylle suurelle työlle eli idean
toteuttamiskelpoistamiselle.  Tätä tehtävää varten on olemassa
patenttilainsäädäntö.</p>

<p>Ohjelmistotuotannossa taas <em>jokainen</em> idea on edellä
esitetyssä mielessä toteuttamiskelpoinen idea.  Työlästä ei ole idean
kehittely toteuttamiskelpoiseksi, vaan tuotteen valmistaminen.
Valmiista tuotteesta voi sitten tuotteen valmistamisen hankaluuteen
verrattuna huvittavan helposti tuottaa täsmälleen alkuperäisen
tuotteen veroisia kopioita ilman käytännössä minkäänlaisia
kustannuksia.  Ohjelmistotuotanto muistuttaa siten hämmästyttävän
paljon esim. säveltäjien ja kirjailijoiden työtä.  Itseasiassa se on
tässä mielessä lähes identtistä.  Myös ohjelmistojen kohdalla (kuten
tekniikan aloilla) on luontevaa lainsäädännöllisin keinoin suojella
&quot;ryöstökalastukselta&quot; nimenomaan työläin osa, eli itse
valmis tuote.  Tämän tehtävän hoitaa tekijänoikeuslaki.</p>

<p>Ohjelmistotuotanto on taideteollisuutta, ei tekniikan ala ja
lainsäädännölliset kannustimet tulisi, mikäli niitä päätetään asettaa,
mielestäni valita sen mukaisesti.  Kannustinsuojan antaminen jollekin,
mikä sitä ei tarvitse, aiheuttaa epäterveitä lieveilmiöitä ja
suoranaista keinottelua.</p>

<p>Ohjelmistoalalla &quot;kyllä&quot; tekijänoikeuksille, &quot;ei&quot; patentoinnille.</p>

<address>
18.3.2004 <a href="&#x6d;&#x61;&#x69;&#x6c;&#x74;&#x6f;&#x3a;terotil&64;jyu.fi">Tero Tilus</a>
</address>