---
title: "Terroristeille luu kurkkuun!"
radiant_id: 19
radiant_slug: terroristeille-luu-kurkkuun
breadcrumb: "Terroristeille luu kurkkuun!"
created_at: 2008-09-30T02:24:30.000Z
updated_at: 2009-08-16T14:51:07.000Z
published_at: 2004-08-11T20:34:00.000Z
tags: ["yleisönosasto","electronic frontier","yksityisyys","politiikka"]
comments:
---
<p><small><a href="http://keskisuomalainen.protacon.fi/?alue=13&id=25967&threadid=25967">Julkaistu Keskisuomalaisen yleisönosastossa</a>
15.8.2004</small></p>

<p>Hallitus hyväksyi 15.7.2004 EU:n puitepäätöksen siitä, että
operaattorit velvoitetaan tallentamaan kaikki asiakkaidensa Internet-
ja puhelinliikennetiedot viranomaiskäyttöä varten.  Käyttö ei näillä
näkymin edellyttäisi nykyisen kaltaista hankalaa käyttölupa- ja
valvontabyrokratiaa.  Tällä päätöksellä otetaan merkittävä askel
eteenpäin vanhasta periaatteesta, jonka mukaan kansalainen on syytön,
kunnes toisin todistetaan.  Kun kaikkien kansalaisten &ndash;
potentiaalisten rikollisten &ndash; toimintaa valvotaan tarkasti,
saadaan helposti ratkaistua rikokset, joita he väistämättä joskus
tekevät.</p>

<p>Päätös on otetusta huomattavasta periaatteellisesta askeleesta
huolimatta vakavalla tavalla torso.  Vaikka puhelut ja Internetin
käyttö saataisiinkin kattavan valvonnan piiriin, kansalaisille, eli
rikollisille, jää käyttöön edelleen täysin valvomaton vakavan
vahingonteon väylä: tavallinen posti.  Kuka tahansa voi nimettömänä
lähettää isonkin paketin, jonka Oy Keisarillinen Myrkky- ja
Pommipaketti Ab saa sisältöä tutkimatta ja tietoja tallentamatta
laillisesti kuljettaa minne vain anonyyminä pysyvä lähettäjä pyytää.</p>

<p>Nyt kun puitepäätöksen hyväksyminen osoittaa, että poliittista tahtoa
löytyy, pitäisikin ottaa härkää sarvista ja korjata myös tämä
tavanomaiseen postiin liittyvä vakava terrorismin uhka.  Kaikki
tarvittavat välineet löytyvät ja toteutus on sangen yksinkertainen.
Valvomattomien postilaatikoiden käyttö lopetetaan ja siirretään
lähettäminen postin toimipisteisiin ja asiamiesposteihin.
Tunnistetaan postin lähettäjä kuvallisen henkilöllisyystodistuksen
perusteella (sellainenhan löytyy kaikilta) ja lakisääteisesti
velvoitetaan postia tallentamaan lähetys, välitys ja vastaanottotiedot
kolmen vuoden ajaksi mahdollista viranomaiskäyttöä varten.
Postimaksut saattavat nousta hieman, mutta kun poliisilla on nämä
tiedot käytettävissään, johan alkaa terroristin puntti tutisemaan!</p>

<p>Ottakaa heti yhteyttä kansanedustajaanne ja vedotkaa, että eduskunta
asian tullessa käsittelyyn sinetöi korjauksen, eikä vain osittain vaan
täydentäen sitä niin, että korjataan ongelmat kerralla ja kokonaan!</p>

<p>&hellip;ja kyllä, tiedän ottaneeni riskin ja kirjoittaneeni näin silläkin
uhalla, etten riittävän hyvin hallitse sarkasmin konstikasta
sanataiteen lajia&hellip;</p>

<address>
11.8.2004<br />
potentiaalinen rikollinen <br />
Tero Tilus <br />
<a href="&#x6d;&#x61;&#x69;&#x6c;&#x74;&#x6f;&#x3a;tero.tilus&#64;iki.fi">tero.tilus&#x40;iki.fi</a><br />

Jyväskylä
</address>